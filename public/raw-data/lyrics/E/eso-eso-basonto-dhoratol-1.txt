
এস এস বসন্ত ধরাতলে।

আনো কুহুতান, প্রেমগান,

আনো গন্ধমদভরে অলস সমীরণ;

আনো নবযৌবন-হিল্লোল, নব প্রাণ,

প্রফুল্ল নবীন বাসনা ধরাতলে।

এস থরথর-কম্পিত, মর্মর-মুখরিত,

নব-পল্লব-পুলকিত

ফুল-আকুল-মালতী-বল্লি বিতানে,

সুখছায়ে মধুবায়ে, এস এস।

এস অরুণ-চরণ-কমল-বরন তরুণ উষার কোলে।

এস জ্যোৎস্না-বিবশ নিশীথে,

কল-কল্লোল তটিনী-তীরে,

সুখসুপ্ত সরসী-নীরে, এস এস।

এস যৌবন-কাতর হৃদয়ে,

এস মিলন-সুখালস নয়নে,

এস মধুর শরম মাঝারে,

দাও বাহুতে বাহু বাঁধি,

নবীন কুসুম পাশে রচি দাও নবীন মিলন-বাঁধন।
