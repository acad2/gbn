
বিদায় করেছ যারে নয়ন-জলে,

এখন ফিরাবে তারে কিসের ছলে গো।।

আজি মধু সমীরণে, নিশীথে কুসুম-বনে,

তারে কি পড়েছে মনে বকুল-তলে।।

এখন ফিরাবে আর কিসের ছলে।

সেদিনো তো মধুনিশি, প্রাণে গিয়েছিল মিশি,

মুকুলিত দশদিশি কুসুম-দলে।

দুটি সোহাগের বাণী, যদি হত কানাকানি

যদি ঐ মালাখানি পরাতে গলে।

এখন ফিরাবে তারে কিসের ছলে গো।।

মধুনিশি পূর্ণিমার, ফিরে আসে বার বার,

সে জন ফেরে না আর, যে গেছে চলে।

ছিল তিথি অনকূল, শুধু নিমেষের ভুল,

চিরদিন তৃষাকুল পরান জ্বলে।

এখন ফিরাবে তারে কিসের ছলে গো।।
